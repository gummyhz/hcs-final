戒外加油


　　俗廚製菜，動熬豬油一鍋，臨上菜時，勺取而分澆之，以為肥膩。甚至燕窩至清之物，亦復受此玷污。而俗人不知，長吞大嚼，以為得油水入腹。故知前生是餓鬼投來。





戒同鍋熟


　　同鍋熟之弊，已載前「變換須知」一條中。





戒耳餐


　　何謂耳餐？耳餐者，務名之謂也。貪貴物之名，誇敬客之意，是以耳餐，非口餐也。不知豆腐得味，遠勝燕窩。海菜不佳，不如蔬筍。余嘗謂雞、豬、魚、鴨，豪傑之士也，各有本味，自成一家。海參、燕窩，庸陋之人也，全無性情，寄人籬下。嘗見某太守宴客，大碗如缸，白煮燕窩四兩，絲毫無味，人爭誇之。余笑曰︰「我輩來吃燕窩，非來販燕窩也。」可販不可吃，雖多奚為？若徒誇體面，不如碗中竟放明珠百粒，則價值萬金矣。其如吃不得何？





戒目食


　　何謂目食？目食者，貪多之謂也。今人慕「食前方丈」之名，多盤疊碗，是以目食，非口食也。不知名手寫字，多則必有敗筆；名人作詩，煩則必有累句。極名廚之心力，一日之中，所作好菜不過四五味耳，尚難拿準，況拉雜橫陳乎？就使幫助多人，亦各有意見，全無紀律，愈多愈壞。余嘗過一商家，上菜三撤席，點心十六道，共算食品將至四十餘種。主人自覺欣欣得意，而我散席還家，仍煮粥充饑。可想見其席之豐而不潔矣。南朝孔琳之曰︰「今人好用多品，適口之外，皆為悅目之資。」余以為肴饌橫陳，燻蒸腥穢，目亦無可悅也。





戒穿鑿


　　物有本性，不可穿鑿為之，自成小巧。即如燕窩佳矣，何必捶以為團？海參可矣，何必熬之為醬？西瓜被切，略遲不鮮，竟有製以為糕者。蘋果太熟，上口不脆，竟有蒸之以為脯者。他如《遵生八箋》之秋藤餅，李笠翁之玉蘭糕，都是矯揉造作，以杞柳為杯棬，全失大方。譬如庸德庸行，做到家便是聖人，何必索隱行怪乎？





戒停頓


　　物味取鮮，全在起鍋時極鋒而試；略為停頓，便如黴過衣裳，雖錦繡綺羅，亦晦悶而舊氣可憎矣。嘗見性急主人，每擺菜必一齊搬出。於是廚人將一席之菜，都放蒸籠中，候主人催取，通行齊上。此中尚得有佳味哉？在善烹飪者，一盤一碗，費盡心思；在吃者，鹵莽暴戾，囫圇吞下，真所謂得哀家梨，仍復蒸食者矣。余到粵東，食楊蘭坡明府鱔羹而美，訪其故，曰︰「不過現殺現烹、現熟現吃，不停頓而已。」他物皆可類推。





戒暴殄


　　暴者不恤人功，殄者不惜物力。雞、魚、鵝、鴨，自首至尾，俱有味存，不必少取多棄也。嘗見烹甲魚者，專取其裙而不知味在肉中；蒸鰣魚者，專取其肚而不知鮮在背上。至賤莫如醃蛋，其佳處雖在黃不在白，然全去其白而專取其黃，則食者亦覺索然矣。且予為此言，並非俗人借福之謂，假使暴殄而有益於飲食，猶之可也。暴殄而反累於飲食，又何苦為之？至於烈炭以炙活鵝之掌，剸刀以取生雞之肝，皆君子所不為也。何也？物為人用，使之死可也，使之求死不得不可也。





戒縱酒


　　事之是非，惟醒人能知之；味之美惡，亦惟醒人能知之。伊尹曰︰「味之精微，口不能言也。」口且不能言，豈有呼呶酗酒之人能知味者乎？往往見拇戰之徒，啖佳菜如啖木屑，心不存焉。所謂惟酒是務，焉知其餘，而治味之道掃地矣。萬不得已，先於正席嘗菜之味，後於撤席逞酒之能，庶乎其兩可也。





戒火鍋


　　冬日宴客，慣用火鍋，對客喧騰，已屬可厭；且各菜之味，有一定火候，宜文宜武，宜撤宜添，瞬息難差。今一例以火逼之，其味尚可問哉？近人用燒酒代炭，以為得計，而不知物經多滾，總能變味。或問︰「菜冷奈何？」曰︰「以起鍋滾熱之菜，不使客登時食盡，而尚能留之以至於冷，則其味之惡劣可知矣。」





戒強讓


　　治具宴客，禮也。然一肴既上，理宜憑客舉著，精肥整碎，各有所好，聽從客便，方是道理，何必強讓之？常見主人以箸夾取，堆置客前，污盤沒碗，令人生厭。須知客非無手無目之人，又非兒童、新婦，怕羞忍餓，何必以村嫗小家子之見待之？其慢客也至矣！近日倡家尤多此種惡習，以箸取菜，硬入人口，有類強姦，殊為可惡。長安有甚好請客而菜不佳者，一客問曰︰「我與君算相好乎？」主人曰︰「相好！」客跽（音既，跪下之意）而請曰︰「果然相好，我有所求，必允許而後起。」主人驚問︰「何求？」曰︰「此後君家宴客，求免見招。」合坐為之大笑。





戒走油


　　凡魚、肉、雞、鴨，雖極肥之物，總要使其油在肉中，不落湯中，其味方存而不散。若肉中之油，半落湯中，則湯中之味，反在肉外矣。推原其病有三︰一誤於火太猛，滾急水乾，重番加水；一誤於火勢急停，既斷復續；一病在於太要相度，屢起鍋蓋，則油必走。





戒落套


　　唐詩最佳，而五言八韻之試帖名家不選，何也？以其落套故也。詩尚如此，食亦宜然。今官場之菜，名號有「十六碟」、「八簋（音詭）」、「四點心」之稱，有「滿漢席」之稱，有「八小吃」之稱，有「十大菜」之稱，種種俗名，皆惡廚陋習。只可用之於新親上門，上司入境，以此敷衍；配上椅披桌裙，插屏香案，三揖百拜方稱。若家居歡宴，文酒開筵，安可用此惡套哉？必須盤碗參差，整散雜進，方有名貴之氣象。余家壽筵婚席，動至五六桌者，傳喚外廚，亦不免落套。然訓練之卒，範我馳驅者，其味亦終竟不同。





戒混濁


　　混濁者，並非濃厚之謂。同一湯也，望去非黑非白，如缸中攪渾之水。同一鹵也，食之不清不膩，如染缸倒出之漿。此種色味令人難耐。救之之法，總在洗淨本身，善加作料，伺察水火，體驗酸鹹，不使食者舌上有隔皮隔膜之嫌。庾子山論文云︰「索索無真氣，昏昏有俗心。」是即混濁之謂也。





戒苟且


　　凡事不宜苟且，而於飲食尤甚。廚者，皆小人下材，一日不加賞罰，則一日必生怠玩。火齊未到而姑且下嚥，則明日之菜必更加生。真味已失而含忍不言，則下次之羹必加草率。且又不止空賞空罰而已也。其佳者，必指示其所以能佳之由；其劣者，必尋求其所以致劣之故。鹹淡必適其中，不可絲毫加減；久暫必得其當，不可任意登盤。廚者偷安。吃者隨便，皆飲食之大弊。審問慎思明辨，為學之方也；隨時指點，教學相長，作師之道也。於是味何獨不然？





海鮮單


　　——古八珍並無海鮮之說。今世俗尚之，不得不吾從眾。作【海鮮單】。





燕窩


　　燕窩貴物，原不輕用。如用之，每碗必須二兩，先用天泉滾水泡之，將銀針挑去黑絲。用嫩雞湯、好火腿湯、新蘑菇三樣湯滾之，看燕窩變成玉色為度。此物至清，不可以油膩雜之；此物至文，不可以武物串之。今人用肉絲、雞絲雜之，是吃雞絲、肉絲，非吃燕窩也。且徒務其名，往往以三錢生燕窩蓋碗面，如白髮數莖，使客一撩不見，空剩粗物滿碗，真乞兒賣富，反露貧相。不得已，則蘑菇絲、筍尖絲、鯽魚肚、野雞嫩片尚可用也。余到粵東，楊明府冬瓜燕窩甚佳，以柔配柔，以清入清，重用雞汁、蘑菇汁而已。燕窩皆作玉色，不純白也。或打作團，或敲成面，俱屬穿鑿。





海參三法


　　海參，無味之物，沙多氣腥，最難討好。然天性濃重，斷不可以清湯煨也。須檢小刺參，先泡去沙泥，用肉湯滾泡三次，然後以雞、肉兩汁紅煨極爛。輔佐則用香蕈、木耳，以其色黑相似也。大抵明日訪客，則先一日要煨，海參才爛。嘗見錢觀察家，夏日用芥末、雞汁拌冷海參絲，甚佳。或切小碎丁，用筍丁、香蕈丁入雞湯煨作羹。蔣侍郎家用豆腐皮、雞腿、蘑菇煨海參，亦佳。





魚翅二法


　　魚翅難爛，須煮兩日，才能摧剛為柔。用有二法︰一用好火腿、好雞湯，加鮮筍、冰糖錢許煨爛，此一法也；一純用雞湯串細蘿蔔絲，拆碎鱗翅攙和其中，飄浮碗面，令食者不能辨其為蘿蔔絲、為魚翅，此又一法也。用火腿者，湯宜少；用蘿蔔絲者，湯宜多。總以融洽柔膩為佳。若海參觸鼻，魚翅跳盤，便成笑話。吳道士家做魚翅，不用下鱗，單用上半原根，亦有風味。蘿蔔絲須出水二次，其臭才去。嘗在郭耕禮家吃魚翅炒菜，妙絕！惜未傳其方法。





鰒魚


　　鰒魚炒薄片甚佳。楊中丞家削片入雞湯豆腐中，號稱鰒魚豆腐，上加陳糟油澆之。莊太守用大塊鰒魚煨整鴨，亦別有風趣。但其性堅，終不能齒決，火煨三日，才拆得碎。





淡菜


　　淡菜煨肉加湯，頗鮮，取肉去心，酒炒亦可。





海蝘


　　海蝘，寧波小魚也，味同蝦米，以之蒸蛋甚佳。作小菜亦可。





烏魚蛋


　　烏魚蛋最鮮，最難服事。須河水滾透，撤沙去臊，再加雞湯、蘑菇煨爛。龔雲若司馬家制之最精。





江瑤柱


　　江瑤柱出寧波，治法與蚶、蟶同。其鮮脆在柱，故剖殼時多棄少取。





蠣黃


　　蠣黃生石子上。殼與石子膠粘不分。剝肉作羹，與蚶、蛤相似。一名鬼眼。樂清、奉化兩縣土產，別地所無。






刀魚二法


　　刀魚用蜜酒釀、清醬，放盤中，如鰣魚法，蒸之最佳。不必加水。如嫌刺多，則將極快刀刮取魚片，用鉗抽去其刺。用火腿湯、雞湯、筍湯煨之，鮮妙絕倫。金陵人畏其多刺，竟油炙極枯，然後煎之。諺曰︰「駝背夾直，其人不活。」此之謂也。或用快刀，將魚背斜切之，使碎骨盡斷，再下鍋煎黃，加作料，臨食時，竟不知有骨，蕪湖陶大太法也。





鰣魚


　　鰣魚用蜜酒蒸食，如治刀魚之法便佳。或竟用油煎，加清醬、酒釀亦佳。萬不可切成碎塊，加雞湯煮；或去其背，專取肚皮，則真味全失矣。





鱘魚


　　尹文端公自誇治鱘鰉最佳，然煨之太熟，頗嫌重濁。惟在蘇州唐氏吃炒鰉魚片甚佳，其法：切片油炮，加酒、秋油滾三十次，下水再滾，起鍋加作料，重用瓜薑、蔥花。又一法：將魚白水煮十滾，去大骨，切小方塊；取明骨切小方塊，雞湯去沫，先煨明骨八分熟，下酒、秋油，再下魚肉，煨二分爛起鍋，加蔥、椒、韭，重用薑汁一大杯。





黃魚


　　黃魚切小塊，醬酒郁一個時辰，瀝乾。入鍋爆炒兩面黃，加金華豆豉一茶杯，甜酒一碗，秋油一小杯，同滾。候鹵乾色紅，加糖，加瓜薑收起，有沉浸濃郁之妙。又一法，將黃魚拆碎，入雞場作羹，微用甜醬水、芡粉收起之，亦佳。大抵黃魚亦係濃厚之物，不可以清治之也。





班魚


　　班魚最嫩，剝皮去穢，分肝、肉二種，以雞湯煨之，下酒三分、水二分、秋油一分；起鍋時，加薑汁一大碗、蔥數莖，殺去腥氣。





假蟹


　　煮黃魚二條，取肉去骨，加生鹽蛋四個，調碎，不拌入魚肉；起油鍋炮，下雞湯滾，將鹽蛋攪勻，加香蕈、蔥、薑汁、酒，吃時酌用醋。





特牲單


　　——豬用最多，可稱「廣大教主」。宜古人有持豚餽食之禮。作【特牲單】。





豬頭二法


　　洗淨五斤重者，用甜酒三斤；七八斤者，用甜酒五斤。先將豬頭下鍋同酒煮，下蔥三十根、八角三錢，煮二百餘滾；下秋油一大杯、糖一兩，候熟後，嚐鹹淡，再將秋油加減；添開水要漫過豬頭一寸，上壓重物，大火燒一炷香；退出大火，用文火細煨，收乾以膩為度；爛後即開鍋蓋，遲則走油。　　一法：打木桶一個，中用銅簾隔開，將豬頭洗淨，加作料悶入桶中，用文火隔湯蒸之，豬頭熟爛，而其膩垢悉從桶外流出，亦妙。





豬蹄四法


　　蹄膀一隻，不用爪，白水煮爛，去湯；好酒一斤，清醬酒杯半，陳皮一錢，紅棗四五個煨爛。起鍋時，用蔥、椒、酒潑入，去陳皮、紅棗，此一法也。　　又一法︰先用蝦米煎湯代水，加酒、秋油煨之。又一法︰用蹄膀一隻，先煮熟，用素油灼皺其皮，再加作料紅煨。有土人好先掇食其皮，號稱「揭單被」。又一法︰用蹄膀一個，兩缽合之，加酒、加秋油，隔水蒸之，以二枝香為度，號「神仙肉」。錢觀察家制最精。





豬爪、豬筋


　　專取豬爪，剔去大骨，用雞肉場清煨之。筋味與爪相同，可以搭配；有好腿爪，亦可攙入。





豬肚二法


　　將肚洗淨，取極厚處，去上下皮，單用中心，切骰子塊，滾油炮炒，加作料起鍋，以極脆為佳。此北人法也。南人白水加酒煨兩枝香，以極爛為度，蘸清鹽食之亦可；或加雞湯作料煨爛，燻切亦佳。





豬肺二法


　　洗肺最難，以冽盡肺管血水，剔去包衣為第一著。敲之、僕之，掛之、倒之，抽管割膜，工夫最細。用酒水滾一日一夜。肺縮小如一片白芙蓉，浮於湯面，再加作料，上口如泥。湯崖少宰宴客，每碗四片，已用四肺矣。近人無此工夫，只得將肺拆碎，入雞湯煨爛亦佳。得野雞湯更妙，以清配清故也。用好火腿煨亦可。





豬腰


　　腰片炒枯則木，炒嫩則令人生疑；不如煨爛，蘸椒鹽食之為佳。或加作料亦可。只宜手摘，不宜刀切。但須一日工夫，才得如泥耳。此物只宜獨用，斷不可攙入別菜中，最能奪味而惹腥。煨三刻則老，煨一日則嫩。





豬里肉


　　豬里肉，精而且嫩。人多不食。嘗在揚州謝蘊山太守席上食而甘之。云以里肉切片，用縴粉團成小把入蝦湯中，加香蕈、紫菜清煨，一熟便起。





白片肉


　　須自養之豬，宰後入鍋，煮到八分熟，泡在湯中，一個時辰取起。將豬身上行動之處，薄片上桌。不冷不熱，以溫為度。此是北人擅長之菜。南人效之，終不能佳。且零星市脯，亦難用也。寒士請客，寧用燕窩，不用白片肉，以非多不可故也。割法須用小快刀片之，以肥瘦相參，橫斜碎雜為佳，與聖人「割不正不食」一語，截然相反。其豬身肉之名目甚多。滿洲「跳神肉」最妙。





紅煨肉三法


　　或用甜醬，或用秋油，或竟不用秋油、甜醬。每肉一斤，用鹽三錢，純酒煨之；亦有用水者，但須熬乾水氣。三種治法皆紅如琉璃，不可加糖炒色。早起鍋則黃，當可則紅，過遲則紅色變紫，而精肉轉硬。常起鍋蓋，則油走而味都在油中矣。大抵割肉雖方，以爛到不見鋒稜，上口而精肉俱化為妙。全以火候為主。諺云︰「緊火粥，慢火肉。」至哉言乎！





白煨肉


　　每肉一斤，用白水煮八分好起出，去湯；用酒半斤，鹽二錢半，煨一個時辰。用原湯一半加入滾乾，湯膩為度，再加蔥、椒、木耳、韭菜之類。火先武後文。又一法︰每肉一斤，用糖一錢，酒半斤，水一斤，清醬半茶杯；先放酒，滾肉一二十次，加茴香一錢，收水悶爛，亦佳。





油灼肉


　　用硬短勒切方塊，去筋袢，酒醬郁過，入滾油中炮炙之，使肥者不膩，精者肉鬆。將起鍋時，加蔥、蒜，微加醋噴之。





乾鍋蒸肉


　　用小磁缽，將肉切方塊，加甜酒、秋油，裝大缽內封口，放鍋內，下用文火乾蒸之。以兩枝香為度，不用水。秋油與酒之多寡，相肉而行，以蓋滿肉面為度。





蓋碗裝肉


　　放手爐上。法與前同。





磁壇裝肉


　　放礱糠中慢煨。法與前同。總須封口。





脫沙肉


　　去皮切碎，每一斤用雞子三個，青黃俱用，調和拌肉，再斬碎；入秋油半酒杯，蔥末拌勻，用網油一張裹之；外再用菜油四兩，煎兩面，起出去油；用好酒一茶杯，清醬半酒杯悶透，提起切片；肉之面上加韭菜、香蕈、筍丁。





曬乾肉


　　切薄片精肉，曬烈日中，以乾為度。用陳大頭菜夾片乾炒。





火腿根肉


　　火腿切方塊，冷水滾三次，去湯瀝乾；將肉切方塊，冷水滾二次，去湯瀝乾；放清水煨，加酒四兩、蔥、椒、筍、香蕈。





台鯗煨肉


　　作法與火腿煨肉同。鯗易爛，須先煨肉至八分，再加鯗；涼之，則號「鯗凍」。紹興人菜也。鯗不佳者，不必用。





粉蒸肉


　　用精肥參半之肉，炒米粉黃色，拌麵醬蒸之，下用白菜作墊。熟時不但肉美，菜亦美。以不見水，故味獨全。江西人菜也。





燻煨肉


　　先用秋油、酒將肉煨好，帶汁上木屑略燻之，不可太久，使乾濕參半，香嫩異常。吳小谷廣文家，制之精極。





芙蓉肉


　　精肉一斤，切片，清醬拖過，風乾一個時辰。用大蝦肉四十個，豬油二兩，切骰子大，將蝦肉放在豬肉上。一隻蝦，一塊肉，敲扁，將滾水煮熟撩起。熬菜油半斤，將肉片放在眼銅勺內，將滾油灌熟。再用秋油半酒杯，酒一杯，雞湯一茶杯，熬滾，澆肉片上，加蒸粉、蔥、椒，糝上起鍋。





荔枝肉


　　用肉切大骨牌片，放白水煮二三十滾撩起；熬菜油半斤，將肉放入炮透撩起，用冷水一激，肉皺撩起；放入鍋內，用酒半斤，清醬一小杯，水半斤，煮爛。





八寶肉


　　用肉一斤，精、肥各半，白煮一二十滾，切柳葉片。小淡菜二兩，鷹爪二兩，香蕈一兩，花海蜇二兩，胡桃肉四個去皮，筍片四兩，好火腿二兩，麻油一兩。將肉入鍋，秋油、酒煨至五分熟，再加餘物，海蜇下在最後。





菜花頭煨肉


　　用台心菜嫩蕊，微醃，曬乾用之。





炒肉絲


　　切細絲，去筋袢皮骨，用清醬、酒郁片時，用菜油熬起，白煙變青煙後，下肉炒勻，不停手，加蒸粉，醋一滴，糖一撮，蔥白、韭蒜之類；只炒半斤，大火，不用水。又一法︰用油泡後，用醬水加酒略煨，起鍋紅色，加韭菜尤香。





炒肉片


　　將肉精、肥各半，切成薄片，清醬拌之。入鍋油炒，聞響即加醬、水、蔥、瓜、冬筍、韭芽，起鍋火要猛烈。





八寶肉圓


　　豬肉精、肥各半，斬成細醬，用松仁、香蕈、筍尖、荸薺、瓜薑之類，斬成細醬，加芡粉和捏成團，放八盤中，加甜酒、秋油蒸之。入口鬆脆。家致華云︰「肉圓宜切，不宜斬。」必別有所見。





空心肉圓


　　將肉捶碎郁過，用凍豬油一小團作餡子，放在團內蒸之，則油流去，而團子空心矣。此法鎮江人最善。





鍋燒肉


　　煮熟不去皮，放麻油灼過，切塊加鹽，或蘸清醬，亦可。





醬肉


　　先微醃，用麵醬醬之，或單用秋油拌郁，風乾。





糟肉


　　先微醃，再加米糟。





暴醃肉


　　微鹽擦揉，三日內即用。





尹文端公家風肉


　　殺豬一口，斬成八塊，每塊炒鹽四錢，細細揉擦，使之無微不到。然後高掛有風無日處。偶有蟲蝕，以香油塗之。夏日取用，先放水中泡一宵再煮，水亦不可太多太少，以蓋肉面為度。削片時，用快刀橫切，不可順肉絲而斬也。此物惟尹府至精，常以進貢。今徐州風肉不及，亦不知何故。





家鄉肉


　　杭州家鄉肉好醜不同。有上、中、下三等。大概淡而能鮮，精肉可橫咬者為上品。放久即是好火腿。





筍煨火肉


　　冬筍切方塊，火肉切方塊，同煨。火腿撤去鹽水兩遍，再入冰糖煨爛。席武山別駕云︰凡火肉煮好後，若留作次日吃者，須留原湯，待次日將火肉投入湯中滾熱才好。若乾放離湯，則風燥而肉枯；用白水則又味淡。





燒小豬


　　小豬一個，六七斤重者，鉗毛去穢，叉上炭火炙之。要四面齊到，以深黃色為度。皮上慢慢以奶酥油塗之，屢塗屢炙。食時酥為上，脆次之，硬斯下矣。旗人有單用酒、秋油蒸者，亦惟吾家龍文弟頗得其法。





燒豬肉


　　凡燒豬肉，須耐性。先炙裡面肉，使油膏走入皮內，則皮鬆脆而味不走。若先炙皮，則肉上之油盡落火上，皮既焦硬，味亦不佳。燒小豬亦然。





排骨


　　取肋條排骨精肥各半者，抽去當中直骨，以蔥代之，炙用醋、醬，頻頻刷上，不可太枯。





羅蓑肉


　　以作雞鬆法作之。存蓋面之皮。將皮下精肉斬成碎團，加作料烹熟。聶虛能之。





端州三種肉


　　一羅蓑肉；一鍋燒白肉，不加作料，以芝麻、鹽拌之；切片煨好，以清醬拌之。三種俱宜於家常。端州聶、李二廚所作。特令楊二學之。





楊公圓


　　楊明府作肉圓，大如茶杯，細膩絕倫。湯尤鮮潔，入口如酥。大概去筋去節，斬之極細，肥瘦各半，用芡合勻。





黃芽菜煨火腿


　　用好火腿削下外皮，去油存肉。先用雞湯將皮煨酥，再將肉煨酥，放黃芽菜心，連根切段約二寸許長；加蜜、酒釀及水，連煨半日。上口甘鮮，肉菜俱化，而菜根及菜心，絲毫不散。湯亦美極。朝天宮道主法也。





蜜火腿


　　取好火腿，連皮切大方塊，用蜜酒煨極爛，最佳。但火腿好醜、高低判若天淵。雖出金華、蘭溪、義烏三處，而有名無實者多。其不佳者，反不如醃肉矣。惟杭州忠清里王三房家，四錢一斤者佳。余在尹文端公蘇州公館吃過一次，其香隔戶便至，甘鮮異常。此後不能再遇此尤物矣。

返回頁首






牛肉


　　買牛肉法，先下各鋪定錢，湊取腿筋夾肉處，不精不肥；然後帶回家中，剔去皮膜，用三分酒、二分水清煨極爛；再加秋油收湯。此太牢獨味孤行者也，不可加別物配搭。





牛舌


　　牛舌最佳。去皮、撕膜、切片，入肉中同煨。亦有冬醃風乾者，隔年食之，極似好火腿。





羊頭


　　羊頭毛要去淨；如去不淨，用火燒之。洗淨切開，煮爛去骨。其口內老皮俱要去淨。將眼楮切成二塊，去黑皮，眼珠不用，切成碎丁。取老肥母雞湯煮之，加香蕈、筍丁，甜酒四兩，秋油一杯。如吃辣，用小胡椒十二顆、蔥花十二段；如吃酸，用好米醋一杯。





羊蹄


　　煨羊蹄，照煨豬蹄法，分紅、白二色。大抵用清醬者紅，用鹽者白。山藥配之宜。





羊羹


　　取熟羊肉斬小塊，如骰子大。雞湯煨，加筍丁、香蕈丁、山藥丁同煨。





羊肚羹


　　將羊肚洗淨，煮爛切絲，用本湯煨之。加胡椒、醋俱可。北人炒法，南人不能如其脆。錢嶼沙方伯家，鍋燒羊肉極佳，將求其法。





紅煨羊肉


　　與紅煨豬肉同。加刺眼核桃，放入去羶。亦古法也。





炒羊肉絲


　　與炒豬肉絲同。可以用芡，愈細愈佳。蔥絲拌之。





燒羊肉


　　羊肉切大塊，重五七斤者，鐵叉火上燒之。味果甘脆，宜惹宋仁宗夜半之思也。





全羊


　　全羊法有七十二種，可吃者不過十八九種而已。此屠龍之技，家廚難學。一盤一碗，雖全是羊肉，而味各不同才好。





鹿肉


　　鹿肉不可輕得。得而製之，其嫩鮮在獐肉之上。燒食可，煨食亦可。





鹿筋二法


　　鹿筋難爛。須三日前，先捶煮之，絞出臊水數遍，加肉汁湯煨之，再用雞汁湯煨；加秋油、酒，芡收湯；不攙他物，便成白色，用盤盛之。如兼用火腿、冬筍、香蕈同煨，便成紅色，不收湯，以碗盛之。白色者加花椒細末。





樟肉


　　製樟肉，與製牛、鹿同。可以作脯。不如鹿肉之活，而細膩過之。





果子狸


　　果子狸鮮者難得。其醃乾者，用蜜酒釀蒸熟，快刀切片上桌。先用米泔水泡一日，去盡鹽穢。較火腿覺嫩而肥。





假牛乳


　　用雞蛋清拌蜜、酒釀，打掇入化，上鍋蒸之。以嫩膩為主。火候遲便老，蛋清太多亦老。





鹿尾


　　尹文端公品味，以鹿尾為第一。然南方人不能常得。從北京來者，又苦不鮮新。余嘗得極大者，用菜葉包而蒸之，味果不同。其最佳處，在尾上一道漿耳。





羽族單




　　── 雞功最巨，諸菜賴之。如善人積陰德而人不知。故令領羽族之首，而以他禽附之。作︽羽族單︾。





白片雞


　　肥雞白片，自是太羹元酒之味。尤宜於下鄉村、入旅店，烹飪不及之時，最為省便。煮時水不可多。





雞鬆


　　肥雞一隻，用兩腿，去筋骨剁碎，不可傷皮，用雞蛋清、芡粉、松子肉同剁成塊。如腿不敷用，添脯子肉，切成方塊，用香油灼黃，起放缽頭內，加百花酒半斤、秋油一大杯、雞油一鐵勺，加冬筍、香蕈、薑、蔥等。將所餘雞骨皮蓋面，加水一大碗，下蒸籠蒸透，臨吃去之。





生炮雞


　　小雛雞斬小方塊，秋油、酒拌，臨吃時拿起，放滾油內灼之，起鍋又灼，連灼三回，盛起，用醋、酒、粉縴、蔥花噴之。





雞粥


　　肥母雞一隻，用刀將兩脯肉去皮細刮，或用刨刀亦可；只可刮刨，不可斬，斬之便不膩矣。再用餘雞熬湯下之。吃時加細米粉、火腿屑、松子肉，共敲碎放湯內。起鍋時放蔥、薑，澆雞油，或去渣，或存渣俱可。宜於老人。大概斬碎者去渣，刮刨者不去渣。





焦雞


　　肥母雞洗淨，整下鍋煮。用豬油四兩、茴香四個，煮成八分熟﹔再拿香油灼黃，還下原湯熬濃，用秋油、酒、整蔥收起。臨上片碎，並將原鹵澆之，或拌蘸亦可。此楊中丞家法也。方輔兄家亦好。





捶雞


　　將整雞捶碎，秋油、酒煮之。南京高南昌太守家制之最精。





炒雞片


　　用雞脯肉去皮，斬成薄片。用豆粉、麻油、秋油拌之，芡粉調之，雞蛋清拌。臨下鍋加醬、瓜薑、蔥花末。須用極旺之火炒。一盤不過四兩，火氣才透。





蒸小雞


　　用小雛雞，整放盤中，加秋油、甜酒、香蕈、筍尖，飯鍋上蒸之。





醬雞


　　生雞一隻，用清醬浸一晝夜而風乾之。此三冬菜也。





雞丁


　　取雞脯子，切骰子小塊，入滾油炮炒之，用秋油、酒收起；加荸薺丁、筍丁、香蕈丁拌之，湯以黑色為佳。





雞圓


　　斬雞脯子肉為圓，如酒杯大，鮮嫩如蝦圓。揚州臧八太爺家制之最精。法用豬油、蘿蔔、芡粉揉成，不可放餡。





蘑菇煨雞


　　口蘑菇四兩，開水泡去砂，用冷水漂，牙刷擦，再用清水漂四次，用菜油二兩炮透，加酒噴。將雞斬塊放鍋內滾，去沫，下甜酒、清醬，煨八分功程，下蘑菇，再煨二分功程，加筍、蔥、椒起鍋，不用水，加冰糖三錢。





梨炒雞


　　取雛雞胸肉切片，先用豬油三兩熬熟，炒三四次，加麻油一瓢，芡粉、鹽花、薑汁、花椒末各一茶匙，再加雪梨薄片、香蕈小塊，炒三四次起鍋，盛五寸盤。





假野雞卷


　　將脯子斬碎，用雞子一個，調清醬郁之，將網油劃碎，分包小包，油裡炮透，再加清醬、酒作料，香蕈、木耳，起鍋加糖一撮。





黃芽菜炒雞


　　將雞切塊，起油鍋生炒透，酒滾二三十次，加秋油後滾二三十次，下水滾，將菜切塊，俟雞有七分熟，將菜下鍋；再滾三分，加糖、蔥各料。其菜要另滾熟才用。每一隻用油四兩。





栗子炒雞


　　雞斬塊，用菜油二兩炮，加酒一飯碗，秋油一小杯，水一飯碗，煨七分熟；先將栗子煮熟，同筍下之，再煨三分，起鍋下糖一撮。





灼八塊


　　嫩雞一隻，斬八塊，滾油炮透，去油，加清醬一杯、酒半斤，煨熟便起，不用水，用武火。





珍珠團


　　熟雞脯子切黃豆大塊，清醬、酒拌勻，用乾麵滾滿，入鍋炒。炒用素油。





黃芪蒸雞治瘵（音債）


　　取童雞未曾生蛋者殺之，不見水，取出肚臟，塞黃芪一兩，架箸放鍋內蒸之，四面封口，熟時取出。鹵濃而鮮，可療弱症。





鹵雞


　　囫圇雞一隻，肚內塞蔥三十條、茴香二錢，用酒一斤。秋油一小杯半，先滾一枝香，加水一斤、脂油二兩，一齊同煨；待雞熟，取出脂油。水要用熟水，收濃鹵一飯碗才取起；或拆碎，或薄刀片之，仍以原鹵拌食。





蔣雞


　　童子雞一隻，用鹽四錢、醬油一匙、老酒半茶杯、薑三大片，放砂鍋內，隔水蒸爛，去骨，不用水。蔣御史家法也。





唐雞


　　雞一隻，或二斤，或三斤，如用二斤者，用酒一飯碗、水三飯碗；用三斤者，酌添。先將雞切塊，用菜油二兩，候滾熟，爆雞要透；先用酒滾一二十滾，再水煮約二三百滾；用秋油一酒杯；起鍋時加白糖一錢。唐靜涵家法也。





雞肝


　　用酒、醋噴炒，以嫩為貴。





雞血


　　取雞血為條，加雞湯、醬、醋、芡粉作羹，宜於老人。





雞絲


　　拆雞為絲，秋油、芥末、醋拌之。此杭州菜也。加筍加芹俱可。用筍絲、秋油、酒炒之亦可。拌者用熟雞，炒者用生雞。





糟雞


　　糟雞法，與糟肉同。





雞腎


　　取雞腎三十個，煮微熟，去皮，用雞湯加作料煨之。鮮嫩絕倫。





雞蛋


　　雞蛋去殼放碗中，將竹箸打一千回蒸之，絕嫩。凡蛋一煮而老，一千煮而反嫩。加茶葉煮者，以兩炷香為度。蛋一百，用鹽一兩；五十，用鹽五錢。加醬煨亦可。其他則或煎或炒俱可。斬碎黃雀蒸之亦佳。





野雞五法


　　野雞披胸肉，清醬郁過，以網油包，放鐵奩（音連）上燒之。作方片可，作卷子亦可，此一法也。切片加作料炒，一法也。取胸肉作丁，一法也。當家雞整煨，一法也。先用油灼拆絲，加酒、秋油、醋，同芹菜冷拌，一法也。生片其肉，入火鍋中，登時便吃，亦一法也。其弊在肉嫩則味不入，味入則肉又老。





赤燉肉雞


　　赤燉肉雞，洗切淨，每一斤用好酒十二兩、鹽二錢五分、冰糖四錢，研酌加桂皮，同入砂鍋中，文炭火煨之。倘酒將乾，雞肉尚未爛，每斤酌加清開水一茶杯。





蘑菇煨雞


　　雞肉一斤，甜酒一斤，鹽三錢，冰糖四錢，蘑菇用新鮮不黴者，文火煨兩枝線香為度。不可用水，先煨雞八分熟，再下蘑菇。





鴿子


　　鴿子加好火腿同煨，甚佳。不用火腿亦可。





鴿蛋


　　煨鴿蛋法與煨雞腎同。或煎食亦可，加微醋亦可。





野鴨


　　野鴨切厚片，秋油郁過，用兩片雪梨夾住炮煩之。蘇州包道台家製法最精，今失傳矣。用蒸家鴨法蒸之，亦可。





蒸鴨


　　生肥鴨去骨，內用糯米一酒杯，火腿丁、大頭菜丁、香蕈、筍丁、秋油、酒、小磨麻油、蔥花，俱灌鴨肚內，外用雞湯放盤中，隔水蒸透。此真定魏太守家法也。





鴨糊塗


　　用肥鴨，白煮八分熟，冷定去骨，拆成天然不方不圓之塊，下原場內煨，加鹽三錢、酒半斤，捶碎山藥，同下鍋作縴，臨煨爛時，再加薑末、香蕈、蔥花。如要濃湯，加放粉縴。以芋代山藥亦妙。





滷鴨


　　不用水，用酒，煮鴨去骨，加作料食之。高要令楊公家法也。





鴨脯


　　用肥鴨，斬大方塊，用酒半斤、秋油一杯、筍、香蕈、蔥花悶之，收鹵起鍋。





燒鴨


　　用雛鴨上叉燒之。馮觀察家廚最精。





掛鹵鴨


　　塞蔥鴨腹，蓋悶而燒。水西門許店最精。家中不能作。有黃、黑二色，黃者更妙。





乾蒸鴨


　　杭州商人何星舉家乾蒸鴨。將肥鴨一隻洗淨斬八塊，加甜酒、秋油，淹滿鴨面，放磁罐中封好，置乾鍋中蒸之；用文炭火，不用水，臨上時，其精肉皆爛如泥。以線香二枝為度。





野鴨團


　　細斬野鴨胸前肉，加豬油微縴，調揉成團，入雞湯滾之。或用本鴨湯亦佳。大興孔親家制之甚精。





徐鴨


　　頂大鮮鴨一隻，用百花酒十二兩、青鹽一兩二錢、滾水一湯碗，沖化去渣沫，再兌冷水七飯碗，鮮薑四厚片，約重一兩，同入大瓦蓋缽內，將皮紙封固口，用大火籠燒透。大炭吉三元︵約二文一個︶；外用套包一個，將火籠罩定，不可令其走氣。約早點時燉起，至晚方好。速則恐其不透，味便不佳矣。其炭吉燒透後，不宜更換瓦缽，亦不宜預先開看。鴨破開時，將清水洗後，用潔淨無漿布拭乾入缽。





煨麻雀


　　取麻雀五十隻，以清醬、甜酒煨之，熟後去爪腳，單取雀胸、頭肉，連湯放盤中，甘鮮異常。其他鳥鵲俱可類推。但鮮者一時難得。薛生白常勸人︰﹁勿食人間豢養之物。﹂以野禽味鮮，且易消化。





煨鵪鶉、黃雀


　　鵪鶉用六合來者最佳。有現成制好者。黃雀用蘇州糟加蜜、酒煨爛，下作料與煨麻雀同。蘇州沈觀察煨黃雀，並骨如泥，不知作何制法。炒魚片亦精。其廚饌之精，合吳門推為第一。





雲林鵝


　　倪雲林集中，載製鵝法。整鵝一隻，洗淨後，用鹽三錢擦其腹內，塞蔥一帚，填實其中，外將蜜拌酒通身滿塗之，鍋中一大碗酒、一大碗水蒸之，用竹箸架之，不使鵝身近水。灶內用山茅二束，緩緩燒盡為度。俟鍋蓋冷後，揭開鍋蓋，將鵝翻身，仍將鍋蓋封好蒸之，再用茅柴一束，燒盡為度；柴俟其自盡，不可挑撥。鍋蓋用綿紙糊封，逼燥裂縫，以水潤之。起鍋時，不但鵝爛如泥，湯亦鮮美。以此法製鴨，味美亦同。每茅柴一束，重一斤八兩。擦鹽時，攙入蔥、椒末子，以酒和勻。︽雲林集︾中，載食品甚多；只此一法，試之頗效，餘俱附會。





燒鵝


　　杭州燒鵝為人所笑，以其生也。不如家廚自燒為妙。




　　邊魚

　　邊魚活者，加酒、秋油蒸之。玉色為度。一作呆白色，則肉老而味變矣。並須蓋好，不可受鍋蓋上之水氣。臨起加香蕈、筍尖。或用酒煎亦佳。用酒不用水，號﹁假鰣魚﹂。

　　鯽魚

　　鯽魚先要善買。擇其扁身而帶白色者，其肉嫩而鬆；熟後一提，肉即卸骨而下。黑脊渾身者，倔強磋枒，魚中之喇子也，斷不可食。照邊魚蒸法最佳。其次煎吃亦妙。拆肉下可以作羹。通州人能煨之，骨尾俱酥，號﹁酥魚﹂，利小兒食。然總不如蒸食之得真味也。六合龍池出者，愈大愈嫩，亦奇。蒸時用酒不用水，稍稍用糖以起其鮮。以魚之小大，酌量秋油、酒之多寡。

　　白魚

　　白魚肉最細。用糟鰣魚同蒸之，最佳。或冬日微醃，加酒釀糟二日，亦佳。余在江中得網起活者，用酒蒸食，美不可言。糟之最佳，不可太久，久則肉木矣。

　　季魚

　　季魚少骨，炒片最佳。炒者以片薄為貴。用秋油細郁後，用縴粉、蛋清摟之，入油鍋炒，加作料炒之。油用素油。

　　土步魚

　　杭州以土步魚為上品。而金陵人賤之，目為虎頭蛇，可發一笑。肉最鬆嫩。煎之、煮之、蒸之俱可。加醃芥作湯、作羹尤鮮。

　　魚鬆

　　用青魚、鯶魚蒸熟，將肉拆下，放油鍋中灼之，黃色，加鹽花、蔥、椒、瓜薑。冬日封瓶中，可以一月。

　　魚圓

　　用白魚、青魚活者剖半釘板上，用刀刮下肉，留刺在板上；將肉斬化，用豆粉、豬油拌，將手攪之；放微微鹽水，不用清醬，加蔥、薑汁作團，成後，放滾水中煮熟撩起，冷水養之，臨吃入雞湯、紫菜滾。

　　魚片

　　取青魚、季魚片，秋油郁之，加芡粉、蛋清，起油鍋炮炒，用小盤盛起，加蔥、椒、瓜薑，極多不過六兩，太多則火氣不透。

　　鰱魚豆腐

　　用大鰱魚煎熟，加豆腐，噴醬、水、蔥、酒滾之，俟湯色半紅起鍋，其頭味尤美。此杭州菜也。用醬多少，須相魚而行。

　　醋摟魚

　　用活青魚切大塊，油灼之，加醬、醋、酒噴之，湯多為妙。俟熟即速起鍋。此物杭州西湖上五柳居最有名。而今則醬臭而魚敗矣。甚矣！宋嫂魚羹，徒存虛名。︽夢粱錄︾不足信也。魚不可大，大則味不入；不可小，小則刺多。

　　銀魚

　　銀魚起水時，名冰鮮。加雞湯、火腿湯煨之。或炒食甚嫩。乾者泡軟，用醬水炒亦妙。

　　台鯗

　　台鯗好醜不一。出台州松門者為佳，肉軟而鮮肥。生時拆之，便可當作小菜，不必煮食也；用鮮肉同煨，須肉爛時放鯗；否則鯗消化不見矣，凍之即為鯗凍。紹興人法也。

　　糟鯗

　　冬日用大鯉魚醃而乾之，入酒糟，置壇中，封口。夏日食之。不可用燒酒作泡。用燒酒者，不無辣味。

　　蝦子勒簽鯗

　　夏日選白淨帶子勒鯗，放水中一日，泡去鹽味，太陽曬乾，入鍋油煎，一面黃取起，以一面未黃者鋪上蝦子，放盤中，加白糖蒸之，以一炷香為度。三伏日食之絕妙。

　　魚脯

　　活青魚去頭尾，斬小方塊，鹽醃透，風乾，入鍋油煎；加作料收鹵，再炒芝麻滾拌起鍋。蘇州法也。

　　家常煎魚

　　家常煎魚，須要耐性。將鮮魚洗淨，切塊鹽醃，壓扁，入油中兩面煎黃，多加酒、秋油，文火慢慢滾之，然後收場作鹵，使作料之味全入魚中。第此法指魚之不活者而言。如活者，又以速起鍋為妙。

　　黃姑魚

　　徽州出小魚，長二三寸，曬乾寄來。加酒剝皮，放飯鍋上，蒸而食之，味最鮮，號﹁黃姑魚﹂。


　　湯鰻

　　鰻魚最忌出骨。因此物性本腥重，不可過於擺佈，失其天真，猶鰣魚之不可去鱗也。清煨者，以河鰻一條，洗去滑涎，斬寸為段，入磁罐中，用酒水煨爛，下秋油起鍋，加冬醃新芥菜作湯，重用蔥、薑之類以殺其腥。常熟顧比部家用縴粉、山藥乾煨，亦妙。或加作料直置盤中蒸之，不用水。家致華分司蒸鰻最佳。秋油、酒四六兌，務使湯浮於本身。起籠時尤要恰好，遲則皮皺味失。

　　紅煨鰻

　　鰻魚用酒、水煨爛，加甜醬代秋油，入鍋收湯煨乾，加茴香、大料起鍋。有三病宜戒者︰一皮有皺紋，皮便不酥；一肉散碗中，箸夾不起；一早下鹽豉，入口不化。揚州朱分司家制之最精。大抵紅煨者以乾為貴，使鹵味收入鰻肉中。

　　炸鰻

　　擇鰻魚大者，去首尾，寸斷之。先用麻油炸熟，取起；另將鮮蒿菜嫩尖入鍋中，仍用原油炒透，即以鰻魚平鋪菜上，加作料，煨一炷香。蒿菜分量較魚減半。

　　生炒甲魚

　　將甲魚去骨，用麻油炮炒之，加秋油一杯、雞汁一杯。此真定魏太守家法也。

　　醬炒甲魚

　　將甲魚煮半熟，去骨，起油鍋炮炒，加醬、水、蔥、椒，收湯成鹵，然後起鍋。此杭州法也。

　　帶骨甲魚

　　要一隻半斤重者，斬四塊，加脂油三兩，起油鍋煎兩面黃，加水、秋油、酒煨；先武火，後文火，至八分熟加蒜，起鍋用蔥、薑、糖。甲魚宜小不宜大。俗號﹁童子腳魚﹂才嫩。

　　青鹽甲魚

　　斬四塊，起油鍋炮透。每甲魚一斤，用酒四兩、大茴香三錢、鹽一錢半，煨至半好，下脂油二兩，切小骰塊再煨，加蒜頭、筍尖，起時用蔥、椒，或用秋油，則不用鹽。此蘇州唐靜涵家法。甲魚大則老，小則腥，須買其中樣者。

　　湯煨甲魚

　　將甲魚白煮，去骨拆碎，用雞湯、秋油、酒煨湯二碗收至一碗，起鍋，用蔥、椒、薑末摻之。吳竹嶼家制之最佳。微用芡，才得湯膩。

　　全殼甲魚

　　山東楊參將家，製甲魚去首尾，取肉及裙，加作料煨好，仍以原殼覆之。每宴客，一客之前以小盤獻一甲魚。見者竦然，猶慮其動。惜未傳其法。

　　鱔絲羹

　　鱔魚煮半熟，劃絲去骨，加酒、秋油煨之，微用縴粉，用金針菜、冬瓜、長蔥為羹。南京廚者輒制鱔為炭，殊不可解。

　　炒鱔

　　拆鱔絲炒之略焦，如炒肉雞之法，不可用水。

　　段鱔

　　切鱔以寸為段，照煨鰻法煨之，或先用油炙，使堅，再以冬瓜、鮮筍、香蕈作配，微用醬水，重用薑汁。

　　蝦圓

　　蝦圓照魚圓法。雞湯煨之，乾炒亦可。大概捶蝦時不宜過細，恐失真味。魚圓亦然。或竟剝蝦肉，以紫菜拌之，亦佳。

　　蝦餅

　　以蝦捶爛，團而煎之，即為蝦餅。

　　醉蝦

　　帶殼用酒炙黃撈起，加清醬、米醋煨之，用碗悶之。臨食放盤中，其殼俱酥。

　　炒蝦

　　炒蝦照炒魚法，可用韭配。或加冬醃芥菜，則不可用韭矣。有捶扁其尾單炒者，亦覺新異。

　　蟹

　　蟹宜獨食，不宜搭配他物。最好以淡鹽湯煮熟，自剝自食為妙。蒸者味雖全，而失之太淡。

　　蟹羹

　　剝蟹為羹，即用原湯煨之，不加雞汁，獨用為妙。見俗廚從中加鴨舌，或魚翅，或海參者，徒奪其味而惹其腥，惡劣極矣！

　　炒蟹粉

　　以現剝現炒之蟹為佳。過兩個時辰，則肉乾而味失。

　　剝殼蒸蟹

　　將蟹剝殼，取肉、取黃，仍置殼中，放五六只在生雞蛋上蒸之。上桌時完然一蟹，惟去爪腳。比炒蟹粉覺有新式。楊蘭坡明府以南瓜肉拌蟹，頗奇。

　　蛤蜊

　　剝蛤蜊肉加韭菜炒之佳。或為湯亦可。起遲便枯。

　　蚶

　　蚶有三吃法﹕用熱水噴之，半熟去蓋，加酒、秋油醉之；或用雞湯滾熟，去蓋入湯；或全去其蓋作羹亦可。但宜速起，遲則肉枯。蚶出奉化縣，品在蛼螯、蛤蜊之上。

　　蛼(ㄔㄜ chē)螯

　　先將五花肉切片，用作料悶爛。將蛼螯洗淨麻油炒，仍將肉片連鹵烹之。秋油要重些，方得有味。加豆腐亦可。蛼螯從揚州來，慮壞，則取殼中肉，置豬油中，可以遠行。有曬為乾者亦佳。入雞湯烹之，味在蟶乾之上。捶爛蛼螯作餅，如蝦餅樣煎吃，加作料亦佳。

　　程澤弓蟶乾

　　程澤弓商人家製蟶乾，用冷水泡一日，滾水煮兩日，撤湯五次。一寸之乾，發開有二寸，如鮮蟶一般，才入雞湯煨之。揚州人學之，俱不能及。

　　鮮蟶

　　烹蟶法與蛼螯同。單炒亦可。何春巢家蟶湯豆腐之妙，竟成絕品。

　　水雞

　　水雞去身用腿，先用油灼之，加秋油、甜酒、瓜薑起鍋。或拆肉炒之，味與雞相似。

　　燻蛋

　　將雞蛋加作料煨好，微微燻乾，切片放盤中，可以佐膳。

　　===茶葉蛋===

　　雞蛋百個，用鹽一兩、粗茶葉煮兩枝線香為度。如蛋五十個，只用五錢鹽，照數加減。可作點心。





蔣侍郎豆腐


　　豆腐兩面去皮，每塊切成十六片，晾乾，用豬油熱灼，清煙起才下豆腐，略灑鹽花一撮，翻身後，用好甜酒一茶杯，大蝦米一百二十個；如無大蝦米，用小蝦米三百個；先將蝦米滾泡一個時辰，秋油一小杯，再滾一回，加糖一撮，再滾一回，用細蔥半寸許長，一百二十段，緩緩起鍋。





楊中丞豆腐


　　用嫩豆腐煮去豆氣，入雞湯，同鰒魚片滾數刻，加糟油、香蕈起鍋。雞汁須濃，魚片要薄。





張愷豆腐


　　將蝦米搗碎入豆腐中，起油鍋，加作料乾炒。





慶元豆腐


　　將豆豉一茶杯，水泡爛，入豆腐同炒起鍋。





芙蓉豆腐


　　用腐腦，放開水泡三次，去豆氣，入雞湯中滾，起鍋時加紫菜、蝦肉。





王太守八寶豆腐


　　用嫩片切粉碎，加香蕈屑、蘑菇屑、松子仁屑、瓜子仁屑、雞屑、火腿屑，同入濃雞汁中炒滾起鍋。用腐腦亦可。用瓢不用箸。孟亭太守云︰﹁此聖祖賜徐健庵尚書方也。尚書取方時，御膳房費一千兩。﹂太守之祖樓村先生為尚書門生，故得之。





程立萬豆腐


　　乾隆廿三年，同金壽門在揚州程立萬家食煎豆腐，精絕無雙。其豆腐兩面黃乾，無絲毫鹵汁，微有蛼螯鮮味。然盤中並無蛼螯及他雜物也。次日告查宣門，查曰：「我能之！我當特請。」已而，同杭菫浦同食於查家，則上箸大笑；乃純是雞、雀腦為之，並非真豆腐，肥膩難耐矣。其費十倍於程，而味遠不及也。惜其時，余以妹喪急歸，不及向程求方。程逾年亡，至今悔之。仍存其名，以俟再訪。





凍豆腐


　　將豆腐凍一夜，切方塊，滾去豆味，加雞湯汁、火腿汁、肉汁煨之。上桌時，撤去雞、火腿之類，單留香蕈、冬筍。豆腐煨久則鬆，面起蜂窩，如凍腐矣。故炒腐宜嫩，煨者宜老。家致華分司用蘑菇煮豆腐，雖夏月亦照凍腐之法，甚佳。切不可加葷湯，致失清味。





蝦油豆腐


　　取陳蝦油代清醬炒豆腐。須兩面煎黃。油鍋要熱，用豬油、蔥、椒。





蓬蒿菜


　　取蒿尖用油灼癟，放雞湯中滾之，起時加松菌百枚。





蕨菜


　　用蕨菜不可愛惜，須盡去其枝葉，單取直根，洗淨煨爛，再用雞肉湯煨。必買矮弱者才肥。





葛仙米


　　將米細撿淘淨，煮半爛，用雞湯、火腿湯煨。臨上時，要只見米，不見雞肉、火腿攙和才佳。此物陶方伯家制之最精。





羊肚菜


　　羊肚菜出湖北。食法與葛仙米同。





石髮


　　制法與葛仙米同。夏日用麻油、醋、秋油拌之，亦佳。





珍珠菜


　　制法與蕨菜同。上江新安所出。





素燒鵝


　　煮爛山藥，切寸為段，腐皮包，入油煎之，加秋油、酒、糖、瓜薑，以色紅為度。





韭


　　韭，葷物也。專取韭白，加蝦米炒之便佳。或用鮮蝦亦可，蜆亦可，肉亦可。





芹


　　芹，素物也，愈肥愈妙。取白根炒之，加筍，以熟為度。今人有以炒肉者，清濁不倫。不熟者，雖脆無味。或生拌野雞，又當別論。





豆芽


　　豆芽柔脆，余頗愛之。炒須熟爛，作料之味才能融洽。可配燕窩，以柔配柔，以白配白故也。然以極賤而陪極貴，人多嗤之。不知惟巢、由正可陪堯、舜耳。





茭白


　　茭白炒肉、炒雞俱可。切整段，醬、醋炙之，尤佳。爆肉亦佳。須切片，以寸為度，初出瘦細者無味。





青菜


　　青菜擇嫩者，筍炒之。夏日芥末拌，加微醋，可以醒胃。加火腿片，可以作湯。亦須現拔者才軟。





台菜


　　炒台菜心最糯，剝去外皮，入蘑菇、新筍作湯。炒食加蝦肉，亦佳。





白菜


　　白菜炒食，或筍煨亦可。火腿片煨、雞湯煨俱可。





黃芽菜


　　此菜以北方來者為佳。或用醋摟，或加蝦米煨之，一熟便吃，遲則色、味俱變。





瓢兒菜


　　炒瓢菜心，以乾鮮無湯為貴。雪壓後更軟。王孟亭太守家制之最精。不加別物，宜用葷油。





菠菜


　　菠菜肥嫩，加醬水、豆腐煮之。杭人名﹁金鑲白玉板﹂是也。如此種菜雖瘦而肥，可不必再加筍尖、香蕈。





蘑菇


　　蘑菇不止作湯，炒食亦佳。但口蘑最易藏沙，更易受霉，須藏之得法，制之得直。雞腿蘑便易收拾，亦復討好。





松蕈


　　松蕈加口蘑炒最佳。或單用秋油泡食，亦妙。惟不便久留耳，置各菜中，俱能助鮮。可入燕窩作底墊，以其嫩也。





麵筋二法


　　一法，麵筋入油鍋炙枯，再用雞湯、蘑菇清煨。一法，不炙，用水泡，切條入濃雞汁炒之，加冬筍、蔥花。章淮樹觀察家制之最精。上盤時宜毛撕，不宜光切。加蝦米泡汁，甜醬炒之，甚佳。





茄二法


　　吳小谷廣文家，將整茄子削皮，滾水泡去苦汁，豬油炙之。炙時須待泡水乾後，用甜醬水乾煨，甚佳。盧八太爺家，切茄作小塊，不去皮，入油灼微黃，加秋油炮炒，亦佳。是二法者，俱學之而未盡其妙，惟蒸爛劃開，用麻油、米醋拌，則夏間亦頗可食。或煨乾作脯，置盤中。





莧菜


　　莧須細摘嫩尖，乾炒，加蝦米或蝦仁更佳。不可見湯。





芋羹


　　芋性柔膩，入葷入素俱可。或切碎作鴨羹，或煨肉，或與豆腐加醬水煨。徐兆璜明府家，選小芋子入嫩雞煨湯，妙極！惜其制法未傳。大抵只用作料，不用水。





豆腐皮


　　將腐皮泡軟，加秋油、醋、蝦米拌之，宜於夏日。蔣侍郎家入海參用，頗妙。加紫菜、蝦肉作湯，亦相宜。或用蘑菇、筍煨清湯，亦佳。以爛為度。蕪湖敬修和尚，將腐皮卷筒切段，油中微炙，入蘑菇煨爛，極佳。不可加雞湯。





扁豆


　　取現採扁豆，用肉湯炒之，去肉存豆。單炒者油重為佳。以肥軟為貴。毛糙而瘦薄者，瘠土所生，不可食。





瓠子黃瓜


　　將蛼魚切片先炒，加瓠子，同醬汁煨。黃瓜亦然。





煨木耳香蕈


　　揚州定慧庵僧，能將木耳煨二分厚，香蕈三分厚。先取蘑菇熬汁鹵。





冬瓜


　　冬瓜之用最多。拌燕窩、魚肉、鰻、鱔、火腿皆可。揚州走慧庵所制尤佳。紅如血珀，不用葷湯。





煨鮮菱


　　煨鮮菱，以雞湯滾之。上時將湯撤去一半。池中現起者才鮮，浮水面者才嫩。加新栗、白果煨爛尤佳﹔或用糖亦可。作點心亦可。





豇豆


　　豇豆炒肉，臨上時去肉存豆。以極嫩者，抽去其筋。





煨三筍


　　將天目筍、冬筍、問政筍，煨入雞湯，號﹁三筍羹﹂。





芋煨白菜


　　芋煨極爛，入白菜心烹之，加醬水調和，家常菜之最佳者。惟白菜須新摘肥嫩者，色青則老，摘久則枯。





香珠豆


　　毛豆至八九月間晚收者，最闊大而嫩，號﹁香珠豆﹂。煮熟以秋油、酒泡之。出殼可，帶殼亦可，香軟可愛。尋常之豆，不可食也。





馬蘭


　　馬蘭頭菜，摘取嫩者，醋合筍拌食。油膩後食之，可以醒脾。





楊花菜


　　南京三月有楊花菜，柔脆與菠菜相似，名甚雅。





問政筍絲


　　問政筍，即徽州筍也。徽州人送者，多是淡筍乾，只好泡爛切絲，用雞肉湯煨用。龔司馬取秋油煮筍，烘乾上桌，徽人食之，驚為異味。余笑其如夢之方醒也。





炒雞腿蘑菇


　　蕪湖大庵和尚，洗淨雞腿蘑菇去沙，加秋油、酒炒熟，盛盤宴客，甚佳。





豬油煮蘿蔔


　　用熟豬油炒蘿蔔，加蝦米煨之，以極熟為度。臨起加蔥花，色如琥珀。







　　筍脯

　　筍脯出處最多，以家園所烘為第一。取鮮筍加鹽煮熟，上籃烘之。須晝夜環看，稍火不旺則滾矣。用清醬者，色微黑。春筍、冬筍皆可為之。

　　天目筍

　　天目筍多在蘇州發賣。其簍中蓋面者最佳，下二寸便攙入老根硬節矣。須出重價，專買其蓋面者數十條，如集狐成腋之義。

　　玉蘭片

　　以冬筍烘片，微加蜜焉。蘇州孫春陽家有咸、甜二種，以咸者為佳。

　　素火腿

　　處州筍脯號「素火腿」，即處片也。久之太硬，不如買毛筍自烘之為妙。

　　宣城筍脯

　　宣城筍尖，色黑而肥，與天目筍大同小異，極佳。

　　人參筍

　　制細筍如人參形，微加蜜水。揚州人重之，故價頗貴。

　　筍油

　　筍十斤，蒸一日一夜，穿通其節，鋪板上，如作豆腐法，上加一板壓而榨之，使汁水流出，加炒鹽一兩，便是筍油。其筍曬乾仍可作脯。天臺僧制以送人。

　　糟油

　　糟油出太倉州，愈陳愈佳。

　　蝦油

　　買蝦子數斤，同秋油入鍋熬之，起鍋用布瀝出秋油，乃將布包蝦子，同放罐中盛油。

　　喇虎醬

　　秦椒搗爛，和甜醬蒸之，可用蝦米摻入。

　　燻魚子

　　燻魚子色如琥珀，以油重為貴。出蘇州孫春陽家，愈新愈妙，陳則味變而油枯。

　　醃冬菜、黃芽菜

　　醃冬菜、黃芽菜，淡則味鮮，咸則味惡。然欲久放，則非鹽不可。嘗醃一大壇，三伏時開之，上半截雖臭、爛，而下半截香美異常，色白如玉，甚矣！相士之不可但觀皮毛也。

　　萵苣

　　食萵苣有二法︰新醬者，鬆脆可愛；或醃之為脯，切片食甚鮮。然必以淡為貴，咸則味惡矣。

　　香乾菜

　　春芥心風乾，取梗淡醃，曬乾，加酒、加糖、加秋油，拌後再加蒸之，風乾入瓶。

　　冬芥

　　冬芥名雪裡紅。一法整醃，以淡為佳；一法取心風乾、斬碎，後醃入瓶中，熟後雜魚羹中，極鮮。或用醋煨入鍋中作辣菜亦可，煮鰻魚、鯽魚最佳。

　　春芥

　　取芥心風乾、斬碎，醃熟入瓶，號稱﹁挪菜﹂。

　　芥頭

　　芥根切片，入菜同醃，食之甚脆。或整醃，曬乾作脯，食之尤妙。

　　芝麻菜

　　醃芥曬乾，斬之碎極，蒸而食之，號﹁芝麻菜﹂。老人所宜。

　　腐乾絲

　　將好腐乾切絲極細，以蝦子、秋油拌之。

　　風癟菜

　　將冬菜取心風乾，醃後榨出鹵，小瓶裝之，泥封其口，倒放灰上。夏食之，其色黃，其臭香。

　　糟菜

　　取醃過風癟菜，以菜葉包之，每一小包鋪一面香糟，重疊放壇內。取食時，開包食之，糟不沾菜，而菜得糟味。

　　酸菜

　　冬菜心風乾微醃，加糖、醋、芥末，帶鹵入罐中，微加秋油亦可。席間醉飽之餘食之，醒脾解酒。

　　台菜心

　　取春日台菜心醃之，榨出其鹵，裝小瓶之中。夏日食之。風乾其花，即名菜花頭，可以烹肉。

　　大頭菜

　　大頭菜出南京承恩寺，愈陳愈佳。入葷菜中，最能發鮮。

　　蘿蔔

　　蘿蔔取肥大者，醬一二日即吃，甜脆可愛。有侯尼能制為鯗，剪片如蝴蝶，長至丈許，連翩不斷，亦一奇也。承恩寺有賣者，用醋為之，以陳為妙。

　　乳腐

　　乳腐，以蘇州溫將軍廟前者為佳，黑色而味鮮。有乾、濕二種，有蝦子腐亦鮮，微嫌腥耳。廣西白乳腐最佳。王庫官家制亦妙。

　　醬炒三果

　　核桃、杏仁去皮，榛子不必去皮。先用油炸脆，再下醬，不可太焦。醬之多少，亦須相物而行。

　　醬石花

　　將石花洗淨入醬中，臨吃時再洗。一名「麒麟菜」。

　　石花糕

　　將石花熬爛作膏，仍用刀劃開，色如蜜蠟。

　　小松蕈

　　將清醬同松蕈入鍋滾熱，收起，加麻油入罐中。可食二日，久則味變。

　　吐蛈(音帖)，入聲轓

　　吐蛈出興化、泰興。有生成極嫩者，用酒釀浸之，加糖則自吐其油，名為泥螺，以無泥為佳。

　　海蜇

　　用嫩海蜇，甜酒浸之，頗有風味。其光者名為白皮，作絲，酒、醋同拌。

　　蝦子魚

　　子魚出蘇州。小魚生而有子。生時烹食之，較美於鯗。

　　醬薑

　　生薑取嫩者微醃，先用粗醬套之，再用細醬套之，凡三套而始成。古法用蟬蛻一個入醬，則薑久而不老。

　　醬瓜

　　將瓜醃後，風乾入醬，如醬薑之法。不難其甜，而難其脆。杭州施魯箴家制之最佳。據云︰醬後曬乾又醬，故皮薄而皺，上口脆。

　　新蠶豆

　　新蠶豆之嫩者，以醃芥菜炒之，甚妙。隨採隨食方佳。

　　醃蛋

　　醃蛋以高郵為佳，顏色紅而油多。高文瑞公最喜食之。席間先夾取以敬客。放盤中，總宜切開帶殼，黃、白兼用；不可存黃去白，使味不全，油亦走散。

　　混套

　　將雞蛋外殼微敲一小洞，將清、黃倒出，去黃用清，加濃雞鹵煨就者拌入，用箸打良久，使之融化，仍裝入蛋殼中，上用紙封好，飯鍋蒸熟，剝去外殼，仍渾然一雞卵，此味極鮮。

　　茭瓜脯

　　茭瓜入醬，取起風乾，切片成脯，與筍脯相似。

　　牛首腐乾

　　豆腐乾以牛首僧制者為佳。但山下賣此物者有七家，惟曉堂和尚家所制方妙。

　　醬王瓜

　　王瓜初生時，擇細者醃之入醬，脆而鮮。






　　鰻麵

　　大鰻一條蒸爛，拆肉去骨，和入麵中，入雞湯清揉之，擀成麵皮，小刀劃成細條，入雞汁、火腿汁、蘑菇汁滾。

　　溫麵

　　將細麵下湯瀝乾，放碗中，用雞肉、香蕈濃鹵，臨吃，各自取瓢加上。

　　鱔麵

　　熬鱔成鹵，加麵再滾。此杭州法。

　　裙帶麵

　　以小刀截麵成條，微寬，則號﹁裙帶麵﹂。大概作麵，總以湯多為佳，在碗中望不見麵為妙。寧使食畢再加，以便引人入勝。此法揚州盛行，恰甚有道理。

　　素麵

　　先一日將蘑菇熬汁，澄清；次日將筍熬汁，加麵滾上。此法揚州定慧庵僧人製之極精，不肯傳人。然其大概亦可仿求。其純黑色的，或云暗用蝦汁、蘑菇原汁，只宜澄去泥沙，不重換水；一換水，則原味薄矣。

　　簑衣餅

　　乾麵用冷水調，不可多，揉擀薄後捲攏，再擀薄了，用豬油、白糖鋪勻，再捲攏，，擀成薄餅，用豬油烙黃。如要咸的，用蔥椒鹽亦可。

　　蝦餅

　　生蝦肉，蔥鹽、花椒、甜酒腳少許，加水和面，香油灼透。

　　薄餅

　　山東孔藩台家制薄餅，薄若蟬翼，大若茶盤，柔膩絕倫。家人如其法為之，卒不能及，不知何故。秦人制小錫罐，裝餅三十張。每客一罐。餅小如柑。罐有蓋，可以貯。餡用炒肉絲，其細如髮。蔥亦如之。豬、羊並用，號曰﹁西餅﹂。

　　松餅

　　南京蓮花橋教門方店最精。

　　麵老鼠

　　以熱水和麵，俟雞汁滾時，以箸夾入，不分大小，加活菜心，別有風味。

　　顛不棱(即肉餃也轓)



　　糊麵攤開，裹肉為餡蒸之。其討好處全在作餡得法，不過肉嫩、去筋、作料而已。余到廣東，吃官鎮台顛不棱甚佳。中用肉皮煨膏為餡，故覺軟美。

　　肉餛飩

　　作餛飩與餃同。

　　韭合

　　韭菜切末拌肉，加作料，麵皮包之，入油灼之。麵內加酥更妙。

　　糖餅

　　糖水溲麵，起油鍋令熱，用箸夾入；其作成餅形者，號「軟鍋餅」。杭州法也。

　　燒餅

　　用松子、胡桃仁敲碎，加糖屑、脂油和麵炙之，以兩面煎黃為度，麵加芝麻。扣兒會做，麵籮至四五次，則白如雪矣。須用兩面鍋，上下放火，做奶酥更佳。

　　千層饅頭

　　楊參戎家制饅頭，其白如雪，揭之如有千層。金陵人不能也。其法揚州得半，常州、無錫亦得其半。

　　麵茶

　　熬粗茶汁，炒麵兌入，加芝麻醬亦可，加牛乳亦可，微加一撮鹽。無乳則加奶酥、奶皮亦可。

　　杏酪

　　捶杏仁作漿，挍去渣，拌米粉，加糖熬之。

　　粉衣

　　如作麵衣之法。加糖、加鹽俱可，取其便也。

　　竹葉粽

　　取竹葉裹白糯米煮之。尖小，如初生菱角。

　　蘿蔔湯糰

　　蘿蔔刨絲滾熟，去臭氣，微乾，加蔥、醬拌之，放粉團中作餡，再用麻油灼之，湯滾亦可。春圃方伯家制蘿蔔餅，扣兒學會，可照此法作韭菜餅、野雞餅試之。

　　水粉湯糰

　　用水粉和作湯糰，滑膩異常，中用松仁、核桃、豬油、糖作餡，或嫩肉去筋絲捶爛，加蔥末、秋油作餡亦可。作水粉法，以糯米浸水中一日夜，帶水磨之，用布盛接，布下加灰，以去其渣，取細粉曬乾用。

　　脂油糕

　　用純糯粉拌脂油，放盤中蒸熟，加冰糖捶碎入粉中，蒸好用刀切開。

　　雪花糕

　　蒸糯飯搗爛，用芝麻屑加糖為餡，打成一餅，再切方塊。

　　軟香糕

　　軟香糕，以蘇州都林橋為第一。其次虎丘糕，西施家為第二。南京南門外報恩寺則第三矣。

　　百果糕

　　杭州北關外賣者最佳。以粉糯，多松仁、胡桃，而不放橙丁者為妙。其甜處非蜜非糖，可暫可久。家中不能得其法。

　　栗糕

　　煮栗極爛，以純糯粉加糖為糕蒸之，上加瓜仁、松子。此重陽小食也。

　　青糕、青團

　　搗青草為汁，和粉作粉團，色如碧玉。

　　合歡餅

　　蒸糕為飯，以木印印之，如小珙璧狀，入鐵架熯之，微用油，方不粘架。

　　雞豆糕

　　研碎雞豆，用微粉為糕，放盤中蒸之。臨食，用小刀片開。

　　雞豆粥

　　磨碎雞豆為粥，鮮者最佳，陳者亦可。加山藥、茯苓尤妙。

　　金團

　　杭州金團，鑿木為挑、杏、元寶之狀，和粉搦︵音諾轓成，入木印中便成。其餡不拘葷素。

　　藕粉、百合粉

　　藕粉非自磨者，信之不真。百合粉亦然。

　　麻團

　　蒸糯米搗爛為團，用芝麻屑拌糖作餡。

　　芋粉團

　　磨芋粉曬乾，和米粉用之。朝天宮道土制芋粉團、野雞餡極佳。

　　熟藕

　　藕須灌米加糖自煮，並湯極佳。外賣者多用灰水，味變，不可食也。余性愛食嫩藕，雖軟熟而以齒決，故味在也。如老藕一煮成泥，便無味矣。

　　新栗、新菱

　　新出之栗，爛煮之，有松子仁香。廚人不肯煨爛，故金陵人有終身不知其味者。新菱亦然。金陵人待其老方食故也。

　　蓮子

　　建蓮雖貴，不如湖蓮之易煮也。大概小熟，抽心去皮，後下湯，用文火煨之，悶住合蓋，不可開視，不可停火。如此兩炷香，則蓮子熟時，不生骨矣。

　　芋

　　十月天晴時，取芋子、芋頭曬之極乾，放草中，勿使凍傷。春間煮食，有自然之甘。俗人不知。

　　蕭美人點心

　　儀真南門外，蕭美人善制點心，凡饅頭、糕、餃之類，小巧可愛，潔白如雪。

　　劉方伯月餅

　　用山東飛麵，作酥為皮，中用松仁、核桃仁、瓜子仁為細末，微加冰糖和豬油作餡。食之不覺甚甜，而香鬆柔膩，迥異尋常。

　　陶方伯十景點心

　　每至年節，陶方伯夫人手制點心十種，皆山東飛麵所為。奇形詭狀，五色紛披。食之皆甘，令人應接不暇。薩制軍云︰﹁吃孔方伯薄餅，而天下之薄餅可廢；吃陶方伯十景點心，而天下之點心可廢。﹂自陶方伯亡，而此點心亦成︽廣陵散︾矣。嗚呼！

　　楊中丞西洋餅

　　用雞蛋清和飛面作稠水，放碗中。打銅夾剪一把，頭上作餅形，如蝶大，上下兩面，銅合縫處不到一分。生烈火烘銅夾，撩稠水，一糊一夾一熯，頃刻成餅。白如雪。明如綿紙，微加冰糖、松仁屑子。

　　白雲片

　　南殊鍋巴，薄如綿紙，以油炙之，微加白糖，上口極脆。金陵人制之最精，號﹁白雲片﹂。

　　風枵(音消轓)



　　以白粉浸透，制小片入豬油灼之，起鍋時加糖糝之，色白如霜，上口而化。杭人號曰﹁風枵﹂。

　　三層玉帶糕

　　以純糯粉作糕，分作三層；一層粉，一層豬油、白糖，夾好蒸之，蒸熟切開。蘇州人法也。

　　運司糕

　　盧雅雨作運司，年已老矣。揚州店中作糕獻之，大加稱賞。從此遂有﹁運司糕﹂之名。色白如雪，點胭脂，紅如桃花。微糖作餡，淡而彌旨。以運司衙門前店作為佳。他店粉粗色劣。

　　沙糕

　　糯粉蒸糕，中夾芝麻、糖屑。

　　小饅頭、小餛飩

　　作饅頭如胡桃大，就蒸籠食之。每箸可夾一雙。揚州物也。揚州發酵最佳。手捺之不盈半寸，放鬆仍隆然而高。小餛飩小如龍眼，用雞湯下之。

　　雪蒸糕法

　　每磨細粉，用糯米二分，粳米八分為則，一拌粉，將粉置盤中，用涼水細細灑之，以捏則如團、撒則如砂為度。將粗麻篩篩出，其剩下塊搓碎，仍於篩上盡出之，前後和勻，使乾濕不偏枯。以巾覆之，勿令風乾日燥，聽用。水中酌加上洋糖則更有味，拌粉與市中枕兒糕法同。一錫圈及錫錢，俱宜洗剔極淨，臨時略將香油和水，布蘸拭之。每一蒸後，必一洗一拭。一錫圈內將錫錢置妥，先鬆裝粉一小半，將果餡輕置當中，後將粉鬆裝滿圈，輕輕攪平，套湯瓶上蓋之，視蓋口氣直衝為度。取出覆之，先去圈，後去錢，飾以胭脂。兩圈更遞為用。一湯瓶宜洗淨，置湯分寸以及肩為度。然多滾則湯易涸，宜留心看視，備熱水頻添。

　　作酥餅法

　　冷定脂油一碗，開水一碗，先將油同水攪勻，入生面，盡揉要軟，如︵手＋幹轓餅一樣，外用蒸熟麵入脂油，合作一處，不要硬了。然後將生麵做團子，如核桃大，將熟麵亦作團子，略小一暈，再將熟麵團子包在生麵團子中，︵手＋幹轓成長餅，長可八寸，寬二三寸許，然後折疊如碗樣，包上穰(音嚷轓子)。

　　天然餅

　　涇陽張荷塘明府家制天然餅，用上白飛麵，加微糖及脂油為酥，隨意搦成餅樣，如碗大，不拘方圓，厚二分許。用潔淨小鵝子石襯而熯之，隨其自為凹凸，色半黃便起，鬆美異常。或用鹽亦可。

　　花邊月餅

　　明府家制花邊月餅，不在山東劉方伯之下。余嘗以轎迎其女廚來園製造，看用飛麵拌生豬油子團百搦，才用棗肉嵌入為餡，裁如碗大，以手搦其四邊菱花樣。用火盆兩個，上下覆而炙之。棗不去皮，取其鮮也；油不先熬，取其生也。含之上口而化，甘而不膩，鬆而不滯，其工夫全在搦中，愈多愈妙。

　　制饅頭法

　　偶食新明府饅頭，白細如雪，面有銀光，以為是北面之故。龍云︰不然，麵不分南北，只要羅得極細；羅篩至五次，則自然白細，不必北面也。惟做酵最難。請其庖人來教，學之卒不能鬆散。(按︰「散」疑為「軟」之誤)。

　　揚州洪府粽子

　　洪府制粽，取項高糯米，撿其完善長白者，去其半顆散碎者，淘之極熟，用大箬葉裹之，中放好火腿一大塊，封鍋悶煨一日一夜，柴薪不斷。食之滑膩溫柔，肉與米化。或云︰即用火腿肥者斬碎，散置米中。





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

[应要求省略了贡献者名单。]





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





