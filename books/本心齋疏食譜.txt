本心翁齋居宴坐，玩先天易，對博山爐，紙帳梅花，石鼎茶葉，自奉泊如也。客從方外來，竟日清言，各有饑色，呼山童，供蔬饌，客嘗之，謂無人間煙火氣。問食譜，予口授二十品，每品贊十六字，與味道腴者共之。

            啜菽。菽，豆也，今豆腐條切淡煮，蘸以五味。　　禮不雲乎，啜菽飲水。素以絢兮，瀏其清矣。
            羹菜。凡畦蔬根葉花實皆可羹也。　　先聖齊如，菜羹瓜祭，移以奉賓，乃敬之至。
            粉餈。粉米蒸成，加糖曰飴。　　天官籩人，糗餌粉餈。未見君子，惄如調譏。
            薦韭。青春薦韭，一名鐘乳草。　　四之日蚤，豳風祭韭，我思古人，如蘭其臭。
            貽來。來，小麥也，今水引蝴蝶面。　　貽我來思，玉屑塵細；六出飛花，天一生水。
            玉延。山藥也，炊熟，片切，漬以生蜜。　　山有靈藥，錄於仙方，削數片玉，漬百花香。
            瓊珠。圓眼乾荔也，擘開取實，煮以清泉。　　汲金井水，煮瓊珠羹，蚌胎的皪，龍目晶熒。
            玉磚。炊餅方切，椒鹽糝之。　　截彼園壁，琢成方磚，有馨斯椒，薄酒以鹽。
            銀齏。黃齏白水，椒薑和之。　　泛泛水白，剪剪銀黃，齏鹽風味，牙齒宮商。
            水團。秫粉包糖，香湯[氵吞]之。　　團團秫粉，點點蔗霜，浴以沉水，清甘且香。
            玉版。筍也，可羹可菹。　　春風抽籜，冬雪挑鞭。淇奧公族，孤竹君孫。
            雪藕。蓮根也，生熟皆可薦籩。　　中虛七竅，不染一塵，豈但爽口，自可觀心。
            土酥。蘆菔也，作玉糝羹。　　雪浮玉糝，月浸瑤池。咬得菜根，百事可為。
            炊栗。煮開蜜漬。　　周人以栗，亦可以贄，紫殼吹開，黃中通理。
            煨芋。煨香片切。　　朝三暮四，狙公何為？卻彼羊羔，啖吾蹲鴟。
            采杞。枸杞也，可餌可羹。　　丹實累累，綠苗菁菁，餌之羹之，心開目明。
            甘薺。薺菜也，東坡有食薺法。且物為幽人山居之福。　　誰謂荼苦，其甘如薺，天生此物，為山居賜。
            綠粉。綠豆粉也，鋪薑為羹。　　碾破綠珠，撒成銀縷，熱蠲金石，清澈肺腑。
            紫芝。蕈也，木蕈為良。　　漆園之菌，商山之芝，濕生者腴，卉生者奇。
            白粲、炊玉粒，沃以香湯。　　釋之叟叟，烝之浮浮，有一簞食，吾複何求。

　　已上二十品，不必求備，得四之一斯足矣。前五品出經典，列之前筵。尊經也。後十五品有則具，無則止，或樽酒酬酢，暢敘幽情，但勿醺酣，恐俗此會。詩詠采蘋，禮嚴祭菜；澗溪沼沚之毛，可羞王公，可薦鬼神，以之待賓，誰曰不宜？第未免貽笑於公膳侯鯖之家，然不笑不足為道。彼笑吾，吾笑彼，客辭出門大笑，吾歸隱幾亦一笑，手錄畢又自笑。目閱過輒一笑，乃萬一此譜散在人間，世其傳，笑將無窮也。

附錄：

疏食譜一卷
    （內府藏本）

明汪士賢山居雜誌載此書題曰淸漳陳達叟撰不著時代千頃堂書目亦作達叟題曰宋人考左圭百川學海載有此書則宋人無疑然百川學海所刻其序自稱本心翁而書前標題乃作門人淸漳友善書堂陳達叟編則達叟乃編其師之書非所自撰也所載食品二十種各系以贊皆粗糲草具故曰疏食千頃堂書目加草作蔬失其旨矣（四庫全書總目·子部·譜錄類存目）

本心先生疏食譜序
    　　（宋）何夢桂 撰

（四庫全書·集部·別集類·潛齋集卷五）

客有問本心先生疏食譜於門人何某者曰先生固嘗長丹屏貳黃扉矣饔人膳夫宜有致天下滋味以自奉者而日食若此毋乃太簡乎曰子非知先生者也世固有一食數萬錢猶若不足饜者此所謂肉食人也司馬溫國晏元獻二公仕至宰相臒瘠如未仕時此其志趣豈直食前方丈而遽易其平生之素者哉若然則蔬食菜羮啜菽飲水固有甘於三牲列鼎者矣予従師門久暇日見其焚香燕坐對客清談時瀹清泉美茘丹溲玉塵餌青杞以餉在座者使當時有飫羊胾嚌乳酪者得借一筯猶將為之洗滌腸胃況先生玉雪其人乎故未嘗一及先生之門而親見其人何如者固未信疏食譜為炮牂淳母也唐侯舉師善面受先生録譜將與世之知味者共之且征餘言敬拜手為之序時柔兆掩茂歲夷則月望前三日也

蔬食譜
    （宋陳達叟）

（四庫全書·子部·雜家類·雜纂之屬·說郛卷一百六上）

本心翁齋居宴坐玩先天易對博山爐紙帳梅花石鼎茶葉自奉泊如也客從方外來竟日清言各有饑色呼山童供蔬饌客甞之謂無人間煙火氣問食譜予口授二十品每品贊十六字與味道腴者共之

啜菽（菽豆也今豆腐條切淡煮蘸以五味）

禮不雲乎啜菽飲水素以絢兮瀏其清矣


羮菜（凡畦蔬根葉花實皆可羮也）

先聖齊如菜羮瓜祭移以奉賓乃敬之至


粉餈（粉米蒸成加糖曰飴）

天官籩人糗餌粉餈未見君子惄如調饑


薦韭（春薦韭一名鍾乳草）

四之日蚤豳風祭韭我思古人如蘭其臭


貽來（來小麥也今水引蝴蝶面）

貽我來思玉屑塵細六出飛花天一生水


玉延（山藥也炊熟片切漬以生蜜）

山有靈藥録於仙方削數片玉漬百花香


瓊珠（圓眼乾荔也擘開取實煮以清泉）

汲金井水煮瓊珠羮蚌胎的皪龍目晶熒


玉磚（炊餅方切椒鹽糝之）

截彼圓璧琢成方磚有馨斯椒薄灑以鹽


銀韲（黃韲白水薑椒和之）

冷冷水白剪剪銀黃韲鹽風味牙齒宮商


水團（秫粉包糖香湯浴之）

團團秫粉點點蔗霜浴以瀋水清甘且香


玉版（筍也可羮可菹）

春風抽籜冬雪挑鞭淇澳公族孤竹君孫


雪藕（蓮根也生熟皆可薦籩）

中虛七竅不染一塵豈但爽口自可觀心


土酥（蘆菔也作玉糝羮）

雪浮玉糝月浸瑤池咬得菜根百事可為


炊栗（蒸開蜜漬）

周人以栗亦可以贄紫殻吹開黃中通理


煨芋（煨香片切）

朝三暮四狙公何為卻彼羊羔啖吾蹲鴟


采杞（枸杞也可餌可羮）

丹石累累緑苖菁菁餌之羮之心開目眀


甘薺（薺菜也東坡有食薺法且曰天生此物為幽人山居之福）

誰謂荼苦其甘如薺天生此物為山居賜


菉粉（菉豆粉也鋪薑為羮）

碾破緑珠撒成銀縷熱蠲金石清澈肺腑


紫芝（蕁也木蕁為良）

漆園之菌商山之芝濕生者腴卉生者竒


白粲（炊玉粒沃以香湯）

釋之叟叟烝之浮浮有一簞食吾複何求


已上二十品不必求備得四之一斯足矣前五品出經典列之前筵尊經也後十五品有則具無則止或樽酒酬酢暢敘幽情但勿醺酣恐俗此會詩詠采蘋禮嚴祭菜澗溪沼沚之毛可羞王公可薦鬼神以之待賓誰曰不宜苐未免貽笑於公膳侯鯖之家然不笑不足為道彼笑吾吾笑彼客辭出門大笑吾歸隠幾亦一笑手録畢又自笑目閱過輒一笑萬一此譜散在人間世其傳笑將無窮也 
